ratnāvalī
oṃ namo ratnatrayāya |
sarvadoṣavinirmuktaṃ guṇaiḥ sarvair alaṃkṛtam | praṇamya sarvajñam ahaṃ sarvasattvaikabāndhavam ||1||
dharmam ekāntakalyāṇaṃ rājan dharmodayāya te | vakṣyāmi dharmaḥ siddhiṃ hi yāti saddharmabhājane ||2||
prāg dharmo ’bhyudayo yatra paścān naiḥśreyasodayaḥ | saṃprāpyābhyudayaṃ yasmād eti naiḥśreyasaṃ kramāt ||3||
sukham abhyudayas tatra mokṣo naiḥśreyaso mataḥ | asya sādhanasaṃkṣepaḥ śraddhāprajñe samāsataḥ ||4||
śrāddhatvād bhajate dharmaṃ prājñatvād vetti tattvataḥ | prajñā pradhānaṃ tv anayoḥ śraddhā pūrvaṃgamāsya tu ||5||
chandād dveṣād bhayān mohād yo dharmaṃ nātivartate | sa śrāddha iti vijñeyaḥ śreyaso bhājanaṃ param ||6||
kāyavāṅmānasaṃ karma sarvaṃ samyak parīkṣya yaḥ | parātmahitam ājñāya sadā kuryāt sa paṇḍitaḥ ||7||
ahiṃsā cauryaviratiḥ paradāravivarjanam | mithyāpaiśunyapāruṣyābaddhavādeṣu saṃyamaḥ ||8||
lobhavyāpādanāstikyadṛṣṭīnāṃ parivarjanam | ete karmapathāḥ śuklā daśa kṛṣṇā viparyayāt ||9||
amadyapānaṃ svājīvo ’vihiṃsā dānam ādarāt | pūjyapūjā ca maitrī ca dharma eṣa samāsataḥ ||10||
śarīratāpanād dharmaḥ kevalān nāsti yat tataḥ | na paradrohaviratir na pareṣām anugrahaḥ ||11||
dānaśīlakṣamāspaṣṭaṃ yaḥ saddharmamahāpatham | anādṛtya vrajet kāyakleśagodaṇḍakotpathaiḥ ||12||
sa (saṃsārāṭavīṃ ghorām anantajana1 )pādapām | kleśavyālāvalīḍhāṅgaḥ sudīrghaṃ pratipadyate ||13||
hiṃsayā jāyate ’lpāyur bahvābādho vihiṃsayā | cauryeṇa bhogavyasanī sa(śa[truḥ] paradārikaḥ) ||14||
pratyākhyānaṃ mṛṣāvādāt paiśunyān mitrabhedanam | apriyaśravaṇaṃ raukṣyād abaddhād durbhagaṃ vacaḥ ||15||
manorathān hanty abhidhyā vyāpādo bhayadaḥ smṛtaḥ | mithyādṛṣṭeḥ kudṛṣṭitvaṃ madyapānān matibhramaḥ ||16||
apradānena dāridryaṃ mithyājīvena vañcanā | stambhena duṣkulīnatvam alpaujaskatvam īrṣyayā ||17||
krodhād durvarṇatā maurkhyam apraśnena vipaścitām | phalam etan manuṣyatve sarvebhyaḥ prāk tu durgatiḥ ||18||
eṣāṃ akuśalākhyānāṃ vipāko yaḥ prakīrtitaḥ | kuśalānāṃ tu sarveṣāṃ viparītaḥ phalodayaḥ ||19||
lobho dveṣaś ca mohaś ca tajjaṃ karmeti cāśubham | alobhāmohādveṣāś ca tajjaṃ karma ca tac chubham ||20||
aśubhāt sarvaduḥkhāni sarvā durgatayas tathā | śubhāt sugatayaḥ sarvāḥ sarvajanmasukhāni ca ||21||
nivṛttir aśubhāt kṛtsnāt pravṛttis tu śubhe sadā | manasā karmaṇā vācā dharmo ’yaṃ dvividhaḥ smṛtaḥ ||22||
narakapretatiryagbhyo dharmād asmād vimucyate | nṛṣu deveṣv avāpnoti sukhaśrīrājyavistarān ||23||
dhyānāpramāṇārūpyais tu brahmādyaṃ sukham aśnute | ity abhyudayadharmo ’yaṃ phalaṃ cāsya samāsataḥ ||24||
naiḥśreyasaḥ punar dharmaḥ sūkṣmo gambhīradarśanaḥ | bālānāṃ aśru[tima]tām uktas trāsakaro jinaiḥ ||25||
nāsmy ahaṃ na bhaviṣyāmi na me ’sti na bhaviṣyati | iti bālasya santrāsaḥ paṇḍitasya bhayakṣayaḥ ||26||
ahaṃkāraprasūteyaṃ mamakāropasaṃhitā | prajā prajāhitaikāntavādinābhihitākhilā ||27||
asty ahaṃ mama cāstīti mithyaitat paramārthataḥ | yathābhūtaparijñānān na bhavaty ubhayam yataḥ ||28||
ahaṃkārodbhavāḥ skandhāḥ so ’haṃkāro ’nṛto ’rthataḥ | bījaṃ yasyānṛtaṃ tasya prarohaḥ satyataḥ kutaḥ ||29||
skandhān asatyān dṛṣṭvaivam ahaṃkāraḥ prahīyate | ahaṃkāraprahāṇāc ca na punaḥ skandhasaṃbhavaḥ ||30||
yathādarśam upādāya svamukhapratibimbakam | dṛśyate nāma tac caiva na kiṃ cid api tattvataḥ ||31||
ahaṃkāras tathā skandhān upādāyopalabhyate | na ca kaś cit sa tattvena svamukhapratibimbavat ||32||
yathādarśam anādāya svamukhapratibimbakam | na dṛśyate tathā skandhān anādāyāham ity api ||33||
evaṃvidhārthaśravaṇād dharmacakṣur avāptavān | āryānanandaḥ svayaṃ caiva bhikṣubhyo ’bhīkṣṇam uktavān ||34||
skandhagrāho yāvad asti tāvad evāham ity api | ahaṃkāre sati punaḥ karma janma tataḥ punaḥ ||35||
trivartmaitad anādyantamadhyaṃ saṃsāramaṇḍalam | alātamaṇḍalaprakhyaṃ bhramaty anyonyahetukam ||36||
svaparobhayatas tasya traikālyato ’py aprāptitaḥ | ahaṃkāraḥ kṣayaṃ yāti tataḥ karma ca janma ca ||37||
evaṃ hetuphalotpādaṃ paśyaṃs tatkṣayaṃ eva ca | nāstitām astitāṃ caiva naiti lokasya tattvataḥ ||38||
sarvaduḥkhakṣayaṃ dharmaṃ śrutvaivam aparīkṣakaḥ | saṃtrasyaty aparijñānād abhayasthānakātaraḥ ||39||
na bhaviṣyati nirvāṇe sarvam etan na te bhayam | ucyamāna ihābhāvas tasya te kiṃ bhayaṃkaraḥ ||40||
mokṣe nātmā na ca skandhā mokṣaś ced īdṛśaḥ priyaḥ | ātmaskandhāpanayanaṃ kim ihaiva na te priyam ||41||
na cābhāvo ’pi nirvāṇaṃ kuta evāsya bhāvatā | bhāvābhāvaparāmarśakṣayo nirvāṇam ucyate ||42||
samāsān nāstitādṛṣṭiḥ phalaṃ nāstīti karmaṇām | apuṇyāpāyikī caiṣā mithyādṛṣṭir iti smṛtā ||43||
samāsād astitādṛṣtiḥ phalaṃ cāstīti karmaṇām | puṇyā sugatiniṣyandā samyagdṛṣṭir iti smṛtā ||44||
jñānān nāstyastitāśānteḥ pāpapuṇyavyatikramaḥ | durgateḥ sugateś cāsmāt sa mokṣah sadbhir ucyate ||45||
sahetum udayaṃ paśyan nāstitām ativartate | astitām api nopaiti nirodhaṃ saha hetunā ||46||
prāgjātaḥ sahajātaś ca hetur āhetuko ’rthataḥ | prajñapter apratītatvād utpatteś caiva tattvataḥ ||47||
asmin satīdaṃ bhavati dīrghe hrasvaṃ yathā sati | asyotpādād udetīdaṃ dīpotpādād yathā prabhā ||48||
hrasve ’sati punar dīrghaṃ na bhavaty asvabhāvataḥ | pradīpasyāpy anutpādāt prabhāyā apy asaṃbhavaḥ ||49||
evaṃ hetuphalotpādaṃ dṛṣtvā nopaiti nāstitam | abhyupetyāsya lokasya yāthābhūtyaṃ prapañcajam ||50||
nirodhaṃ ca prapañcotthaṃ yāthābhūtyād upāgataḥ | nopayāty astitāṃ tasmān mucyate ’dvayaniśritaḥ ||51||
durād ālokitaṃ rūpam āsannair dṛśyate sphuṭam | marīcir yadi vāri syād āsannaiḥ kiṃ na dṛśyate ||52||
dūrībhūtair yathābhūto loko ’yaṃ dṛśyate tathā | na dṛśyate tadāsannair animitto marīcivat ||53||
marīcis toyasadṛśī yathā nāmbho na cārthataḥ | skandhās tathātmasadṛśā nātmāno nāpi te ’rthataḥ ||54||
marīciṃ toyam ity etad iti matvā gato ’tra san | yadi nāstīti tat toyaṃ gṛhṇīyān mūḍha eva saḥ ||55||
marīcipratimaṃ lokam evam astīti gṛhṇataḥ | nāstīti cāpi moho ’yaṃ sati mohe na mucyate ||56||
nāstiko durgatiṃ yāti sugatiṃ yāti cāstikaḥ | yathābhūtaparijñānān mokṣam advayaniśritaḥ ||57||
anicchan nāstitāstitve yathābhūtaparijñayā | nāstitāṃ labhate mohāt kasmān na labhate ’stitām ||58||
syād astidūṣaṇād asya nāstitākṣipyate ’rthataḥ | nāstitādūṣanād evaṃ kasmān nākṣipyate ’stitā ||59||
na pratijñā na caritaṃ na cittaṃ bodhiniśrayāt | nāstikatve ’rthato yeṣāṃ kathaṃ te nāstikāḥ smṛṭāḥ ||60||
sasāṃkhyaulūkyanirgranthapudgalaskandhavādinam | pṛccha lokaṃ yadi vadaty astina_stivyatikramam ||61||
dharmayautakam ity asmān nāstyastitvavyatikramam | viddhi gaṃbhīram ity uktaṃ buddhānāṃ śāsanāmṛtam ||62||
vibhavaṃ naiti nāyāti na tiṣṭhaty api ca kṣaṇam | traikālyavyativṛttātmā loka evaṃ kuto ’rthataḥ ||63||
dvayor apy āgatigatī yat sthitiś ca na tattvataḥ | lokanirvāṇayos tasmād viśeṣaḥ ka ivārthataḥ ||64||
sthiter abhāvād udayo nirodhaś ca na tattvataḥ | uditaś ca sthitaś ceti niruddhaś ca kuto ’rthataḥ ||65||
katham aksaṇiko bhāvaḥ pariṇāmaḥ sadā yadi | nāsti cet pariṇāmaḥ syād anyathātvaṃ kuto ’rthataḥ ||66||
ekadeśe kṣayād vā syāt kṣaṇikaṃ sarvaśo ’pi vā | vaiṣamyānupalabdheś ca dvidhāpy etad ayuktimat ||67||
kṣaṇike sarvathābhāvāt kutaḥ kā cit purāṇatā | sthairyād akṣaṇike cāpi kutaḥ kā cit purāṇatā ||68||
yathānto ’sti kṣaṇasyaivam ādimadhyaṃ ca kalpyatām | tryātmakatvāt kṣaṇasyaivaṃ na lokasya kṣaṇaṃ sthitiḥ ||69||
ādimadhyāvasānāni cintyāni kṣaṇavat punaḥ | ādimadhyāvasānatvaṃ na svataḥ parato ’pi vā ||70||
naiko ’nekapradeśatvān nāpradeśaś ca kaś cana | vinaikam api nāneko nāstitvam api cāstitām ||71||
vināśāt pratipakṣād vā syād astitvasya nāstitā | vināśaḥ pratipakṣo vā kathaṃ syād astyasaṃbhavāt ||72||
nirvṛtes tena lokasya nopaity ūnatvam arthataḥ | antavān iti lokaś ca pṛṣṭas tūṣṇīṃ jino ’bhavat ||73||
sarvajña iti sarvajño budhais tenaiva gamyate | yenaitad dharmagāmbhīryaṃ novācābhājane jane ||74||
iti naiḥśreyaso dharmo gambhīro niṣparigrahaḥ | anālaya iti proktaḥ saṃbuddhais tattvadarśibhiḥ ||75||
tasmād anālayād dharmād ālayābhiratā janāḥ | astina_styavyatikrāntā bhītā naśyanty amedhasaḥ ||76||
te naṣṭā nāśayanty anyān abhayasthānabhīravaḥ | tathā kuru yathā rājan (naṣṭair na vipranāśyase) ||77||
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
ajñānakalpitaṃ pūrvaṃ paścāt tattvārthanirṇaye | yadā na labhate bhāvam evābhāvas tadā kuha ||98||
rūpasyābhāvamātratvād ākāśaṃ nāmamātrakam | bhūtair vinā kuto rūpaṃ nāmamātrakam apy ataḥ ||99||
----------
----------
kadalī pāṭitā yadvan niḥśeṣāvayavaiḥ saha | na kiṃ cit puruṣas tadvat pāṭitaḥ saha dhātubhiḥ ||1||
sarvadharmā anātmāna ity ato bhāṣitaṃ jinaiḥ | dhātuṣaṭkaṃ ca taiḥ sarvaṃ nirṇītaṃ tac ca nārthataḥ ||2||
naivam ātmā na cānātmā yāthābhūtyena labhyate | ātmānātmakṛte dṛṣṭī vavārāsmān mahāmuniḥ ||3||
dṛṣṭaśrutādyaṃ muninā na satyaṃ na mṛṣoditam | pakṣād dhi pratipakṣaḥ syād ubhayaṃ tac ca nārthataḥ ||4||
iti satyānṛtātīto loko ’yaṃ paramārthataḥ | asmād eva ca tattvena nopaity asti ca nāsti ca ||5||
yac caivaṃ sarvathā neti sarvajñas tat kathaṃ vadet | sāntam ity athavānantaṃ dvayaṃ vādvayam eva vā ||6||
asaṃkhyeyā gatā buddhās tatheṣyanty atha sāṃpratāḥ | koṭyagraśaś ca sattvāntas tebhyas traikālyajo mataḥ ||7||
vṛddhihetur na lokasya kṣayas traikālyasambhavaḥ | sarvajñena kathaṃ tasya pūrvānto ’vyākṛtaḥ kṛtaḥ ||8||
etat tad dharmagāmbhīryaṃ yat tad guhyaṃ pṛthagjane | māyopamatvaṃ lokasya buddhānāṃ śāsanāmṛtam ||9||
māyāgajasya dṛśyeta yathā janmānta eva ca | na ca kaś cit sa tattvena janmāntaś caiva vidyate ||10||
māyopamasya lokasya tathā janmānta eva ca | dṛśyate paramārthena na ca janmānta eva ca ||11||
yathā māyāgajo naiti kutaś cid yāti na kva cit | cittamohanamātratvād bhāvatvena na tiṣṭhati ||12||
tathā māyopamo loko naiti yāti na kutra cit | cittamohanamātratvād bhāvatvena na tiṣṭhati ||13||
traikālyavyativṛttātmā loka evaṃ nu ko ’rthataḥ | yo ’sti nāsty athavāpi syād anyatra vyavahārataḥ ||14||
catuṣprakāram ity asmāt sānto ’nanto dvayo ’dvayaḥ | buddhena hetor nānyasmād ayam avyākṛtaḥ kṛtaḥ ||15||
śarīrāśucitā tāvat sthūlā pratyakṣagocarā | satataṃ dṛśyamānāpi yadā citte na tiṣṭhati ||16||
tadātisūkṣmo gambhīraḥ saddharmo ’yaṃ anālayaḥ | apratyakṣaḥ kathaṃ citte sukhenāvatariṣyati ||17||
sambudhyāsmān nivṛtto ’bhūd dharmaṃ deśayituṃ muniḥ | durjñānam atigāmbhiryāj jñātvā dharmam imaṃ janaiḥ ||18||
vināśayati durjñāto dharmo ’yam avipaścitam | nāstitādṛṣṭisamale yasmād asmin nimajjati ||19||
aparo ’py asya durjñānān mūrkhaḥ paṇḍitamānikaḥ | pratikṣepavinaṣṭātmā yāty avīcim adhomukhaḥ ||20||
durbhuktena yathānnena vināśam adhigacchati | subhuktenāyur ārogyaṃ balaṃ saukhyāni cāśnute ||21||
durjñātena tathānena vināśam adhigacchati | samyagjñātena tu sukhaṃ bodhiṃ cāpnoty anuttarām ||22||
tasmād atra pratikṣepaṃ dṛṣṭiṃ tyaktvā ca nāstikīm | saṃyagjñānaparaṃ yatnaṃ kuru sarvārthasiddhaye ||23||
dharmasyāsyāparijñānād ahaṃkāro ’nuvartate | tataḥ śubhāśubhaṃ karma tato janma śubhāśubham ||24||
tasmād yāvad avijñāto dharmo ’haṃkāraśātanaḥ | dānaśīlakṣamādharme tāvad ādaravān bhava ||25||
dharmapūrvāṇi kāryāṇi dharmamadhyāni pārthiva | sādhayan dharmaniṣṭhāni neha nāmutra sīdati ||26||
dharmāt kīrtiḥ sukhaṃ caiva neha bhīr na mumūrṣataḥ | paraloke sukhaṃ sphītaṃ tasmād dharmaṃ sadā bhaja ||27||
dharma eva parā nītir dharmāl loko ’nurajyate | rañjitena hi lokena neha nāmutra vañcyate ||28||
adharmeṇa tu yā nītis tayā loko ’parajyate | lokāparañjanāc caiva neha nāmutra nandati ||29||
parātisandhānaparā kaṣṭā durgatipaddhatiḥ | anarthavidyā duṣprajñair arthavidyā kathaṃ kṛtā ||30||
parātisandhānaparo nītimān katham arthataḥ | yena janmasahasrāṇi bahūny ātmaiva vañcyate ||31||
ripor apriyam anvicchan dosāṃs tyaktvā guṇān śraya | svahitāvāptir evaṃ te ripoś cāpy apriyaṃ bhavet ||32||
dānena priyavadyena hitenaikārthacaryayā | ebhir ācara lokasya dharmasyaiva ca saṅgraham ||33||
viśvāsaṃ janayaty ekaṃ satyaṃ rājñāṃ yathā dṛḍham | tathaivānṛtam apy eṣām aviśvāsakaraṃ param ||34||
nāvisaṃvādavat satyaṃ [na bhā]vodbhavam arthataḥ | paraikāntahitaṃ satyam ahitatvān mṛṣetarat ||35||
doṣān pracchādayaty ekas tyāgo rājñāṃ yathojjvalaḥ | tathā kārpaṇyam apy eṣāṃ guṇasarvasvaghātakam ||36||
upaśāntasya gāmbhīryaṃ gāmbhīryād gauravaṃ param | gauravād dīptir ājñā ca tasmād upaśamaṃ bhaja ||37||
ahāryabuddhiḥ prājñatvād aparapratyayaḥ sthiraḥ | nātisandhīyate rājā tasmāt prajñāparo bhava ||38||
satyatyāgaśamaprajñācaturbhadro narādhipaḥ | dharmaś caturbhadra iva stūyate devamānuṣaiḥ ||39||
nigṛhyavādibhiḥ śuddhaiḥ prajñākāruṇyanirmalaiḥ | sahāsīnasya satataṃ prajñā dharmaś ca vardhate ||40||
durlabhāḥ pathyavaktāraḥ śrotāras tv atidurlabhāḥ | tebhyo ’tidurlabhatamā ye pathyasyāśukāriṇaḥ ||41||
pathyam apy apriyaṃ tasmāj jñātvā śīghraṃ samācara | pibed auṣadham apy ugram ārogyāyātmavān iva ||42||
jīvitārogyarājyānāṃ cintayānityatāṃ sadā | tataḥ saṃvegavān dharmam ekāntena prayatsyase ||43||
avaśyaṃ maraṇaṃ paśyan pāpād duḥkhaṃ mṛtasya ca | aihikena sukhenāpi na pāpaṃ kartum arhasi ||44||
kasmiṃś cid abhayaṃ dṛṣṭaṃ bhayaṃ dṛṣṭaṃ kva cit kṣaṇe | yady ekasmin samāśvāsaḥ kim ekasmin na te bhayam ||45||
madyāt paribhavo loke kāryahānir dhanakṣayaḥ | akāryakāraṇam mohān [madyaṃ tyaja tataḥ sadā] ||46||
----------
----------
----------
----------
----------
----------
----------
----------
śukraśoṇitasaṃparkabījaṃ viṇmūtravardhitam | amedhyarūpam ājānan rajyase ’tra kayecchayā ||55||
amedhyapuñje pracchanne tatkledārdreṇa carmaṇā | yaḥ śayīta sa nārīṇāṃ śayīta jaghanodare ||56||
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
adharmam anyāyyam api prāyo rājānujīvibhiḥ | ācaran stūyate tasmāt kṛcchrād vetti kṣamākṣamam ||1||
anyo ’pi tāvad yaḥ kaś cid durvacaḥ kṣamam apriyam | kim u rājā mahābhaumas tvaṃ mayā bhikṣuṇā satā ||2||
tvatkṛtād eva tu snehāj jagatām anukampayā | aham eko vadāmi tvāṃ pathyam apy apriyaṃ bhṛśam ||3||
satyaṃ ślakṣṇārthavat pathyaṃ śiṣyaḥ kāle ’nukampayā | vācya ity āha bhagavāṃs tad evam abhidhīyase ||4||
akrodhe satyavākye ca śrāvyamāṇo yadi sthitaḥ | śravyaṃ samparigṛhṇīyāt sattoyaṃ snāpyamānavat ||5||
tasya me vadato vākyaṃ tvam ihāmutra ca kṣamam | jñātvā kuru hitāyedam ātmano jagato ’pi ca ||6||
yācakebhyaḥ purā dānāt prāpyārthāṃś cen na dāsyasi | akṛtajñatvalobhābhyāṃ nārthān punar avāpsyasi ||7||
iha pathyadanaṃ loke na vahaty abhṛto bhṛtaḥ | yācakas tv abhṛto ’mutra hīnaḥ śataguṇadvahaḥ ||8||
udāracittaḥ satataṃ bhavodārakriyārataḥ | udārakarmaṇaḥ sarvam udāraṃ jāyate phalam ||9||
manorathair api klībair anālīḍhaṃ narādhipaiḥ | kuru dharmāspadaṃ śrīmat khyātaṃ ratnatrayāspadam ||10||
sāmantarājaromāñcakaraṃ dharmāspadaṃ na yat | mṛtyasyāpy apraśasyatvād rājaṃs tad akṛtaṃ varam ||11||
atyaudāryād udārāṇāṃ vismayotsāhavardhaṇam | utsāhaghnaṃ ca mandānāṃ sarvasvenāpi kāraya ||12||
utsṛjyāmutra gantavyaṃ sarvasvam avaśena te | dharme niyuktaṃ yāty eva purastāt sarvam eva te ||13||
sarvasvaṃ pūrvanṛpater nṛpasya vaśam āgatam | kiṃ pūrvakasya dharmāya sukhāya yaśase ’pi vā ||14||
bhuktād arthād iha sukhaṃ dattāt pāratrikaṃ sukham | abhuktādattanaṣṭatvād duḥkham eva kutaḥ sukham ||15||
vinaśyan sacivair dātum asvātantryān na śakyasi | āyaticchedaniḥsnehair navarājapriyaiṣibhiḥ ||16||
sarvasvenāpy ataḥ svasthaḥ śīghraṃ dharmāspadaṃ kuru | mṛtyupratyayamadhyasthaḥ pravātasthapradīpavat ||17||
dharmādhikārā ye cānye pūrvarājapravartitāḥ | devadroṇyādayas te ’pi pravartyantāṃ yathā sthitāḥ ||18||
ahiṃsakaiḥ śubhācārair vratasthair atithipriyaiḥ | sarvakṣamair akalahair bhajyeraṃs taiḥ sadodyataiḥ ||19||
andhavyādhitahīnāṅgadīnānāthavanīpakāḥ | te ’py annapānaṃ sāmyena labherann avighaṭṭitāḥ ||20||
anarthinām api satāṃ dhārmikāṇāṃ anugrahān | apy anyarājyasaṃsthānām anurūpān pravartaya ||21||
sarvadharmādhikāreṣu dharmādhikṛtam utthitam | alubdhaṃ paṇḍitaṃ dharmyaṃ kuru teṣām abādhakam ||22||
nītijñān dhārmikān snigdhāñ śucīn bhaktān akātarān | kulināñ śīlasampannān kṛtajñān sacivān kuru ||23||
akṣudrāṃs tyāginaḥ śūrān snigdhān sambhoginaḥ sthirān | kuru nitya_pramattāṃs ca dhārmikān daṇḍanāyakān ||24||
dharmaśīlāñ śucīn dakṣān kāryajñāñ śāstrakovidān | kṛtavṛttīn samān snigdhān vṛddhān adhikṛtān kuru ||25||
pratimāsaṃ ca tebhyas tvaṃ sarvam āyavyayaṃ śṛṇu | śrutvā dharmādhikārād yaṃ kāryaṃ sarvaṃ svayaṃ vada ||26||
dharmārthaṃ yadi te rājyaṃ na kīrtyarthaṃ na kāmataḥ | tataḥ saphalam atyartham anarthārtham ato ’nyathā ||27||
parasparāmiṣībhūte loke ’smin prāyaśo nṛpa | yathā rājyaṃ ca dharmaś ca bhavet tava tathā śṛṇu ||28||
jñānavṛddhāḥ kule jātā nyāyajñāḥ pāpabhīravaḥ | sametā bahavo nityaṃ santu te kāryadarśinaḥ ||29||
daṇḍabandhaprahārādīn kuryus te nyāyato ’pi cet | kārunyārdraḥ sadā bhūtvā tvam anugrahavān bhava ||30||
hitāyaiva tvayā cittam unnāmyaṃ sarvadehinām | kāruṇyāt satataṃ rājaṃs tīvrapāpakṛtām api ||31||
tīvrapāpeṣu hiṃsreṣu kṛpā kāryā viśeṣataḥ | ta eva hi kṛpāpātram hatātmāno mahātmanām ||32||
pratyahaṃ pañcarātram vā baddhān kṣīṇān vimocaya | śeṣān api yathāyogaṃ mā kāṃś cin naiva mocaya ||33||
yeṣv amokṣaṇacittaṃ te jāyate teṣv asaṃvaraḥ | tasmād asaṃvarāt pāpam ajasram upacīyate ||34||
yāvac ca na vimucyeraṃs tāvat syuḥ sukhabandhanāḥ | nāpitasnānapānānnabhaiṣajyavasanānvitāḥ ||35||
apātreṣv iva putreṣu pātrīkaraṇakāṅkṣayā | kāruṇyāc chāsanaṃ kāryaṃ na dveṣān nārthalipsayā ||36||
vimṛśya saṃyag vijñāya praduṣṭān ghātakān api | ahatvāpīḍayitvā ca kuru nirviṣayān narān ||37||
svatantraḥ paśya sarvaṃ ca viṣayaṃ cāracakṣuṣā | nityāpramattaḥ smṛtimān kuru kāryaṃ ca dhārmikam ||38||
pradānamānasatkārair guṇasthān satataṃ bhaja | udārair anurūpais tu śeṣān api yathāvidhi ||39||
saṃmānasphītakusumaḥ sampradānamahāphalaḥ | rājavṛkṣaḥ kṣamā_cchāyaḥ sevyate bhṛtyaprakṣibhiḥ ||40||
tyāgaśīlamayo rājā tejasvī bhavati priyaḥ | śarkarāmodako yadvad elāmaricakarkaśaḥ ||41||
mātsyanyāyaś ca te naivaṃ nyāyād rājyaṃ bhaviṣyati | na cānyāyo na vādharmo dharmaś caivaṃ bhaviṣyati ||42||
paralokāt tvayā rājyaṃ nānītaṃ nāpi neṣyasi | dharmāt prāptam ato ’syārthe nādharmaṃ kartum arhasi ||43||
rājyena bhāṇḍamūlyena duḥkhabhāṇḍaparaṃparām | rājan yathā nārjayasi prayatnaḥ kriyatāṃ tathā ||44||
rājyena bhāṇḍamūlyena rājyabhāṇḍaparaṃparām | rājan yathā nirviśasi prayatnaḥ kriyatāṃ tathā ||45||
caturdvīpām api prāpya pṛthivīṃ cakravartinaḥ | śārīraṃ mānasaṃ caiva sukhadvayam idaṃ matam ||46||
duḥkhapratikriyāmātraṃ śārīraṃ vedanāsukham | saṃjñāmayaṃ mānasaṃ tu kevalaṃ kalpanākṛtam ||47||
duḥkhapratikriyāmātraṃ kalpanāmātram eva ca | lokasya sukhasarvasvaṃ vyartham etad ato ’rthataḥ ||48||
dvīpadeśapurāvāsapradeśāsanavāsasām | śayyānnapānahastyaśvastrīṇāṃ caikaikabhogyatā ||49||
yadā ca yatra cittaṃ syāt tadā tena sukhaṃ kila | śeṣāṇām amanaskārāt teṣāṃ vyarthatvam arthataḥ ||50||
viṣayān pañcabhiḥ pañca cakṣurādibhir indriyaiḥ | na kalpayati yad gṛhṇan nāsmāt teṣu tadā sukham ||51||
jānīte viṣayaṃ yaṃ yaṃ yena yenendriyeṇa ca | tadā na śeṣaiḥ śeṣāṇi vyarthāny eva yatas tadā ||52||
indriyair upalabdhasya viṣayasyākṛtiṃ manaḥ | upalabhya vyatītasya kalpayan manyate sukham ||53||
ekam arthaṃ vijānāti yady apy ekam ihendriyam | tad apy arthaṃ vinā vyarthaṃ vyartho ’rtho ’pi ca tad vinā ||54||
pratītya mātāpitarau yathoktaḥ putrasambhavaḥ | cakṣūrūpe pratītyaivam ukto vijñānasaṃbhavah ||55||
atītānāgatā vyarthā viṣayāḥ sārdham indriyaiḥ | taddvayānatiriktatvād vyarthā ye ’pi ca sāmpratāḥ ||56||
alātacakraṃ gṛhṇāti yathā cakṣur viparyayāt | tathendriyāṇi gṛhṇanti viṣayān sāṃpratān iva ||57||
indriyāṇīndriyārthāś ca pañcabhūtamayā matāḥ | pratisvaṃ bhūtavaiyarthyād eṣāṃ vyarthatvam arthataḥ ||58||
nirindhano ’gnir bhūtānāṃ vinirbhāge prasajyate | saṃparke lakṣaṇābhāvaḥ śeṣeṣv apy eṣa nirṇayaḥ ||59||
evaṃ dvidhāpi bhūtānāṃ vyarthatvāt saṅgatir vṛthā | vyarthatvāt saṅgateś caivaṃ rūpaṃ vyartham ato ’rthataḥ ||60||
vijñānavedanāsaṃjñāsaṃskārāṇām ca sarvaśaḥ | pratyekam ātmavaiyarthyād vaiyarthyaṃ paramārthataḥ ||61||
sukhābhimāno duḥkhasya pratīkāre yathārthataḥ | tathā duhkhābhimāno ’pi sukhasya pratighātajaḥ ||62||
sukhe saṃyogatṛṣṇaivaṃ naiḥsvābhāvyāt prahīyate | duḥkhe viyogatṛṣṇā ca paśyatāṃ muktir ity ataḥ ||63||
kaḥ paśyatīti cec cittaṃ vyavahāreṇa kathyate | na hi caittaṃ vinā cittaṃ vyarthatvān na saheṣyate ||64||
vyartham evaṃ jagan matvā yāthābhūtyān nirāspadaḥ | nirvāti nirupādāno nirupādānavahnivat ||65||
bodhisattvo ’pi dṛṣṭvaivaṃ sambodhau niyato mataḥ | kevalaṃ tv asya kāruṇyād ā bodher bhavasaṃtatiḥ ||66||
bodhisattvasya saṃbhāro mahāyāne tathāgataiḥ | nirdiṣṭaḥ sa tu saṃmūḍhaiḥ pradviṣṭaiś caiva nindyate ||67||
guṇadoṣānabhijño vā doṣasaṃjñī guṇeṣu vā | athavāpi guṇadveṣī mahāyānasya nindakaḥ ||68||
paropaghātino doṣān parānugrahiṇo guṇān | jñātvocyate guṇadveṣī mahāyānasya nindakaḥ ||69||
yat svārthanirapekṣatvāt parārthaikarasapriyam | guṇākaraṃ mahāyānaṃ tad dveṣī tena dahyate ||70||
śrāddho ’pi durgṛhītena dviṣyāt kruddho athavetaraḥ | śrāddho ’pi dagdha ity uktaḥ kā cintā dveṣabandhure ||71||
viṣeṇāpi viṣaṃ hanyād yathaivoktaṃ cikitsakaiḥ | duḥkhenāpy ahitaṃ hanyād ity ukte kiṃ virudhyate ||72||
manaḥpūrvaṃgamā dharmā manaḥśreṣṭhā iti śruteḥ | hitaṃ hitamanāḥ kurvan duḥkenāpy ahitaṃ katham ||73||
duḥkham apy āyatīpathyaṃ kāryaṃ kim u sukhaṃ hitam | ātmanaś ca pareṣāṃ ca dharma eṣa sanātanaḥ ||74||
mātrāsukhaparityāgāt paścāc ced vipulaṃ sukham | tyajen mātrāsukhaṃ dhīraḥ saṃpaśyan vipulaṃ sukham ||75||
na mṛṣyate ca yady etat kaṭubhaiṣajyadāyinaḥ | tataś cikitsakādyāś ca hatā naivaṃ ca yujyate ||76||
apathyam api yad dṛṣṭaṃ tat pathyaṃ paṇḍitaiḥ kva cit | utsargaś cāpavādaś ca sarvaśāstreṣu śasyate ||77||
karuṇāpūrvakāḥ sarve niṣyandā jñānanirmalāḥ | uktā yatra mahāyāne kas tan nindet sacetanaḥ ||78||
atyaudāryātigāmbhīryād viṣaṇṇair akṛtātmabhiḥ | nindyate ’dya mahāyānaṃ mohāt svaparavairibhiḥ ||79||
dānaśīlakṣamāvīryadhyānaprajñākṛpātmakam | mahāyānamataṃ tasmin kasmād durbhāṣitaṃ vacaḥ ||80||
parārtho dānaśīlābhyāṃ kṣāntyā vīryeṇa cātmanaḥ | dhyānaṃ prajñā ca mokṣāya mahāyānārthasaṃgrahaḥ ||81||
parā[tmahita]mokṣārthāḥ saṃkṣepād buddhaśāsanam | te ṣaṭpāramitāgarbhās tasmād bauddham idaṃ vacaḥ ||82||
puṇyajñānamayo yatra buddhair bodher mahāpathaḥ | deśitas tan mahāyānam ajñānāndhair na sahyate ||83||
kham ivācintyapuṇyatvād ukto ’cintyaguṇo jinaḥ | mahāyāne yato buddhamāhātmyaṃ kṣamyatām idam ||84||
āryaśāradvatasyāpi śīlamātre ’py agocaraḥ | yasmāt tad buddhamāhātmyam acintyaṃ kiṃ na mṛṣyate ||85||
anutpādo mahāyāne pareṣāṃ śūnyātā kṣayaḥ | kṣayānutpādāyoś caikyam arthataḥ kṣamyatāṃ yataḥ ||86||
śūnyatābuddhamāhātmyam evaṃ yuktyānupaśyatām | mahāyānetaroktāni na sameyuḥ kathaṃ satām ||87||
tathāgatābhisaṃdhyoktāny asukhaṃ jñātum ity ataḥ | ekayānatriyānoktād ātmā rakṣya upekṣayā ||88||
upekṣayā hi nāpuṇyam dveṣāt pāpaṃ kutaḥ śubham | mahāyāne yato dveṣo nātmakāmaiḥ kṛto ’rhati ||89||
na bodhisattvapraṇidhir na caryāpariṇāmanā | uktāḥ śrāvakayāne ’smād bodhisattvaḥ kutas tataḥ ||90||
adhiṣṭhānāni noktāni bodhisattvasya bodhaye | buddhair anyat pramāṇaṃ ca ko ’sminn arthe jinādhikaḥ ||91||
adhiṣṭānāryasatyārthabodhipakṣopasaṃhitāt | mārgāc chrāvakasāmānyād bauddhaṃ kenādhikaṃ phalam ||92||
bodhicaryāpratiṣṭhārthaṃ na sūtre bhāṣitaṃ vacaḥ | bhāṣitaṃ ca mahāyāne grāhyam asmād vicakṣaṇaiḥ ||93||
yathaiva vaiyākaraṇo mātṛkām api pāṭhayet | buddho ’vadat tathā dharmaṃ vineyānāṃ yathākṣamam ||94||
keṣāṃ cid avadad dharmaṃ pāpebhyo vinivṛttaye | keṣāṃ cit puṇyasiddhyarthaṃ keṣāṃ cid dvayaniḥśritam ||95||
dvayāniśritam ekeṣāṃ gambhīraṃ bhīrubhīṣaṇam | śūnyatākaruṇāgarbham ekeṣāṃ bodhisādhanam ||96||
iti sadbhir mahāyāne kartavyaḥ pratighakṣayaḥ | prasādaś cādhikaḥ kāryaḥ saṃyaksaṃbodhisiddhaye ||97||
mahāyānaprasādena taduktācaraṇena ca | prāpyate ’nuttarā bodhiḥ sarvasaukhyāni cāntarā ||98||
dānaśīlakṣamāsatyaṃ gṛhasthasya viśeṣataḥ | dharma uktaḥ kṛpāgarbhaḥ sa sātmīkriyatāṃ dṛḍham ||99||
atha lokasya vaidharmyād rājyaṃ dharmeṇa duṣkaram | tato dharmayaśo ’rthaṃ te pravrajyādhigamaḥ kṣamaḥ ||100||
ratnāvalyāṃ rājavṛttopadeśo nāma caturthaḥ paricchedaḥ ||
tataḥ pravrajitenādau kāryaḥ śikṣādaraḥ paraḥ | prati[mokṣe sa]vinaye bāhuśrutye ’rthanirṇaye ||1||
tato doṣāḥ prahātavyāḥ kṣudravastukasaṃjñitāḥ | yatnena saptapañcāśat kīrtyamānān nibodha tān ||2||
krodhaś cittaprakopo ’sminn upanāho ’nu[bandhakṛt] | pāpapracchāndanaṃ mrakṣaḥ pradāśaḥ pāpasaṅgitā ||3||
māyeti vañcanā śāṭhyaṃ cittasaṃtānajihmatā | īrṣyā paraguṇais tāpo mātsaryaṃ tyāgabhīrutā ||4||
ahrīkatānapatrāpye svapareṣām alajjane | asaṃnatikṛtaḥ stambhaḥ saṃrambhaḥ kopivibhramaḥ ||5||
mado darpaḥ pramādas tu kuśaleṣv aprayogitā | mānaḥ punaḥ saptavidhas taṃ vakṣyāmi prabhedataḥ ||6||
tatrābhimanyamānasya hīnād dhīnaṃ samāt samam | hīnād vādhikam ātmānaṃ samād vā māna ucyate ||7||
yo ’dhamas tulyam ātmānaṃ viśiṣṭād abhimanyate | so ’timāno viśiṣṭebhyo viśiṣṭaṃ yo ’bhimanyate ||8||
mānātimāno yo ’tyarthaṃ samucchraye samucchrayaḥ | piṭako vātisaṃrabdho gaṇḍopari samutthitaḥ ||9||
yad upādānasaṃjñeṣu skandheṣv eteṣu pañcasu | mohād aham iti grāhaḥ so ’smimāna udāhṛtaḥ ||10||
abhimāno yad aprāpte phale prāptābhimānitā | pāpakarmakriyā ślāghyā mithyāmānaṃ vidur budhāḥ ||11||
niṣprayojana evāham iti yā [tv ātmanin]danā | so ’dhamo māna ity ete saptāpy uktāḥ samāsataḥ ||12||
kuhanā lābhasatkārahetor indriyasaṃvaraḥ | lapanā lābhasatkārahetoś cāṭupuraskriyā ||13||
naimittikatvaṃ tatprāptyai paradravyapraśaṃsanam | naiṣpeṣikatvaṃ lābhārthaṃ samakṣaṃ parapaṃsanam ||14||
lābhena lipsā lābhānāṃ pūrvalabdhapraśaṃsanam | śiṅguḥ prakopitasyānyais tat tad yad anuśiñjanam ||15||
staimityaṃ viklavībhāvo ’pratisaṃkhyānarogajaḥ | ātmopakaraṇe hīne nidrāsaṅgo ’lasasya vā ||16||
nānātvasaṃjñā saṃjñā yā rāgadveṣatamovṛtā | amanaskāram āhus taṃ yac cittasyānavekṣaṇam ||17||
pratirūpakriyāsv ālasyād yā gauravahīnatā | guruṣv abhagavadvṛttir eṣā durjanasaṃmatā ||18||
gardho ’lpaparyavasthānaṃ kāmarāgasamudbhavam | parigardho ’rthakāmotthaṃ paryu[tthā]naṃ mahattaram ||19||
lobhaḥ svadravyasaṃgṛddhirāgāvyavasitaṃ manaḥ | paradvaryeṣv abhiṣvaṅgo viṣamo lobha ucyate ||20||
adharmarāgo varjyāsu strīṣv abhiṣvaṅgasādhutā | pāpecchatā nirguṇasya guṇavatprakriyāvidhiḥ ||21||
mahecchatātipraṇayaḥ saṃtoṣaśrīvilaṅghanam | icchepsutā kathaṃ vidyuḥ sadbhūtair māṃ guṇair iti ||22||
akṣāntir aparādhānāṃ [duḥ]khānāṃ cāsahiṣṇutā | anācāro ya ācāryagurukāryeṣv anādaraḥ ||23||
daurvacasyaṃ yad uktaṃ saddharmaṃ nādriyate vacaḥ | vitarko jñātisaṃbandho jñātiṣu snehasaṅgitā ||24||
tathā jānapadas ta[d ya]d atyarthaṃ tadguṇoktitā | tathāmaravitarko yan na mṛtyubhayaśaṅkitā ||25||
anuvijñaptisaṃyukto vitarkaḥ katham eva mām | sataiva guṇajātena guruṃ kuryuḥ parā iti ||26||
parānudayatāyu[k]to vitarko yat parān prati | snehavyāpādasaṃsparśād dhitāhitavicintanam ||27||
aratir luptadhairyasya samutkaṇṭhāvilaṃ manaḥ | tandrī gātrāvasādottham ālasyam atarasvinaḥ ||28||
vijṛmbhikā kleśavaśāt kāyavaktravijṛmbhaṇam | bhaktasaṃmadam atyāśād āhuḥ kāyasya mūrcchanam ||29||
cetolīnatvam uddiṣṭaṃ cittasyātyarthadīnatā | kāmacchando vibhāvo yaḥ kāmānāṃ guṇapañcake ||30||
vyāpādo navahetūtthā parasyānarthacetanā | ātmamitrā[ri]pakṣeṣu traikālyānarthaśaṅkina ||31||
styāna yat kāyamanasor gurutvād apakarmatā | middhaṃ nidrāndhyam suddhatyaṃ kāyacittāpraśāntatā ||32||
kaukṛtyaṃ kukṛte śokaḥ paścāt tāpasamudbhavaḥ | vicikitsā matidvaidhaṃ satyaratnatrayādiṣu ||33||
etāni bodhisattvena tyājyāni yatinādhikam | doṣair etair vimukto hi guṇānāṃ sevate sukham ||34||
āsevyā bodhisattvena guṇās tatra samāsataḥ | dānaśīlakṣamāvīryadhyānaprajñākṛpādayaḥ ||35||
dānaṃ svārthaparityāgaḥ śīlaṃ parahitakriyā | kṣāntiḥ krodhavinirmuktir vīryaṃ śubhaparigrahaḥ ||36||
dhyānam aikāgryam akliṣṭaṃ prajñā satyārthaniścayaḥ | kṛpā sarveṣu sattveṣu karuṇaikarasā matiḥ ||37||
dānād bhogaḥ sukhaṃ śīlāt kṣāntyāḥ kāntiḥ śramād dyutiḥ | dhyānāc chāntir mater muktiḥ kṛpā sarvārthasādhanī ||38||
saptabhiḥ sakalais tv ebhir yugapat pāram āgataiḥ | acintyajñānaviṣayaṃ lokanāthatvam āpyate ||39||
yathā śrāvakayāne ’ṣṭāv uktāḥ śrāvakabhūmayaḥ | mahāyāne daśa tathā bodhisattvasya bhūmayaḥ ||40||
tāsāṃ pūrvaṃ pramuditā bodhisattvapramodanāt | saṃyojanatrayahānes tathāgatakulodbhavāt ||41||
jāyate ’syā vipākena dānapāramitāparaḥ | lokadhātuśatākampī jambūdvīpamaheśvaraḥ ||42||
dvitīyā vimalā nāma kāyavākcittakarmaṇām | daśānām api vaimalyāt prakṛtyā teṣv avasthiteḥ ||43||
jāyate ’syā vipākena śīlapāramitāparaḥ | saptaratnaprabhuḥ śrīmāṃś cakravartī jagaddhitaḥ ||44||
pabhākarī tṛtīyā tu śāntajñānaprabhodbhavāt | dhyānābhijñāsamutpādād rāgadveṣaparikṣayāt ||45||
jāyate ’syā vipākena kṣāntivīryādhikakriyaḥ | kṛtī maheśākhyaḥ devānāṃ kāmarāganivartakaḥ ||46||
caturthy arciṣmatī nāma saṃyagjñānārcirudbhavāt | bhāvanād bodhipakṣāṇāṃ sakalānāṃ viśeṣataḥ ||47||
jāyate ’syā vipākena suyāmālayadevarāṭ | satkāyadṛṣṭisaṃparkasamudghātakaraḥ kṛtī ||48||
sudurjayā pañcamī tu sarvamāraiḥ sudurjayāt | āryasatyādisūkṣmārthajñānakauśalasaṃbhavāt ||49||
jāyate ’syā vipākena tuṣitālayadevarāṭ | sarvatīrthakarakleśadṛṣṭisthānanivartakaḥ ||50||
ṣaṣṭhī tv abhimukhī nāma buddhadharmābhimukhyataḥ | vipaśyanāśamābhyāsān nirodhāvāptipuṣkalā ||51||
jāyate ’syā vipākena devarājaḥ sunirmitaḥ | śrāvakānām asaṃhārya ādhimānikaśaṃkaraḥ ||52||
dūraṃgamā saptamī tu saṃkhyādūraṃgamānvayāt | āpadyate nirodhaṃ ca yasmād asyāṃ kṣaṇe kṣaṇe ||53||
jāyate ’syā vipākena vaśavarty amarādhipaḥ | āryasatyābhisamayajñānācāryamahānṛpaḥ ||54||
kumārabhūmir acalā niścalatvāt tathāṣṭamī | ... ||55
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
----------
ye ca ke cid bhayodvignāḥ sarvalokeṣu jantavaḥ | atyantanirbhayās te syur mannāmaśravaṇād api ||79||
kupitāḥ prasannāḥ svasthā darśanāt sparśanāc ca me | nāmaśra[vaṇamātreṇa saṃbodhi]niyatā janāḥ ||80||
abhijāḥ prāpnuyāt pañca sarvajanmānugāmiīḥ | sarvaśaḥ sarvasattvānāṃ kuryād dhitasukhe sadā ||81||
ye pāpāni cikīrṣanti sarvalokeṣu vartataḥ | vārayeya[ṃ nirābādhaṃ] tān sarvān yugapat sadā ||82||
pṛthivītoyavāyvagnibhaiṣajyāraṇyavṛkṣavat | svaireṇāvṛtabhogyaḥ syāṃ sarvaprāṇabhṛtāṃ sadā ||83||
prāṇapriyaḥ syāṃ sattvānāṃ [te matpriyatarāś ca me | teṣāṃ pāpaṃ ma]yi pacye[n] macchubhaṃ teṣu cākhilam ||84||
yāvac caiko ’py amuktaḥ syāt sattvaḥ kaś cid iha kva cid | tāvat tadarthaṃ tiṣṭheyaṃ bodhiṃ prāpyāpy anuttarām ||85||
yad evaṃ vadataḥ puṇyaṃ yadi tan mūrtimad bhavet | gaṅgāyāḥ sikatākhyeṣu na māyāl lokadhātuṣu ||86||
uktam etad bhagavatā hetur apy atra dṛśyate | sattvadhātor ameyasya hitā saṃjñeyam īdṛśī ||87||
iti dharmaḥ samākhyātaḥ saṃkṣepaāt tava yo mayā | priyaḥ sa te stu satataṃ yathātmā satataṃ priyaḥ ||88||
priyaś ca yasya dharmaḥ syāt tasyaivātmā priyo ’rthataḥ | priyasya hi hitaṃ kāryaṃ dharmād bhavati tat kṛte ||89||
bhajātmavad ato dharmaṃ pratipatti[ṃ ca] dharmavat | pratipattim iva prajñāṃ prajñām iva ca paṇḍitān ||90||
śucisnigdhaṃ buddhimantaṃ nigṛhyahitavādinam | śaṅketa yaḥ svadaurātmyāt sa svakāyaṃ vināśayet ||91||
eṣāṃ kalyāṇamitrāṇāṃ viddhi saṃkṣepalakṣaṇam | saṃtoṣaḥ karuṇā śīlaṃ prajñā ca [kleśaśā]tanī ||92||
ebhis tavopadiṣṭavyaṃ jñātvā kāryaṃ tvayādarāt | anayā nayasaṃpattyā parāṃ siddhim avāpsyasi ||93||
satyasattvapriyābhāṣī sukhaśīlo durāsadaḥ | nītimān nikṛtidveṣī svatantraḥ suvacā bhava ||94||
sudāntānuśayas tyāgī tejasvī śāntamānasaḥ | adīrghasūtro ’capalo niḥsādyo bhava dakṣiṇaḥ ||95||
bhava pūrṇenduvat saumyas tejasvī śaradarkavat | samudra iva gambhīraḥ sthiradharmaḥ sumeruvat ||96||
sarvadoṣair vinirmukto guṇaiḥ sarvair alaṃkṛtaḥ | sarvasattvopajīvyaś ca bhava sarvajña eva ca ||97||
na kevalam ayaṃ dharmo jājña evopadiśyate | anyebhyo ’pi yathāyogaṃ sattvebhyo hitakāmyayā ||98||
imāṃ parikathāṃ rājan pratyahaṃ rājan pratyahaṃ śrotum arhasi | ātmanaś ca pareṣāṃ ca saṃyaksaṃbodhisiddhaye ||99||
śīlaṃ gauravam uttamaṃ gurujane kṣāntiṃ tathānīrṣyatāṃ mātsaryāpagamaṃ parārthadhanitāṃ kṛtvā ni[rākāṅkṣayā] | ... ||100||
----------
----------